## Inleiding

**In Nederland ontwikkelt en beheert Geonovum de basis geo-standaarden. Mensen die in de praktijk gebruik maken van deze standaarden hebben vragen over de toepassing ervan, willen weten welke ontwikkelingen er spelen en hebben mogelijk suggesties voor aanpassingen van deze standaarden. In dit document worden de verschillende beheeraspecten beschreven zoals implementatieondersteuning, wijzigingsproces, governance, etc. zodat iedere organisatie die de basis geo-standaarden gebruikt hun weg weten te vinden in de geo-standaarden.**

### Standaarden voor geo-informatie

Geonovum maakt geo-informatie van de publieke sector toegankelijk en ontwikkelt en beheert de
standaarden die daarvoor nodig zijn. Een bepaalde set van deze geo-standaarden vormt de algemene basis die nodig is voor een goedwerkende gemeenschappelijke geo-informatie infrastructuur. Deze set noemen wij de basis geo-standaarden en is onderwerp van dit document.

De basis geo-standaarden kunnen worden onderverdeeld in:
- standaarden voor het beschrijven van geo-informatie, waaronder informatiemodellen en standaarden voor metadata, uitwisseling en coördinaatreferentiesystemen. Met deze standaarden wordt de geo-informatie (data) zelf beschreven;
- standaarden voor services, waaronder die voor het serveren van vector-, raster- en sensordata. Met deze standaarden wordt beschreven hoe de data geserveerd wordt. 

Onder standaarden worden hier niet verstaan praktijkrichtlijnen, werkafspraken, handreikingen of andersoortige publicaties over de geo-standaarden. Deze publicaties gaan in op de toepassing van de standaarden in de praktijk, de standaarden beschrijven de vereisten.

Concreet bestaan de basis geo-standaarden uit:
-	het basismodel geo-informatie [NEN3610](http://www.geonovum.nl/onderwerpen/basismodel-geo-informatie-nen3610);
-	Geography Markup Language [GML](http://www.geonovum.nl/onderwerpen/geography-markup-language-gml);
-	[GeoPackage](http://www.geopackage.org/spec/);
-	[metadataprofielen voor geografie en webservices](http://www.geonovum.nl/onderwerpen/services/web-feature-service-wfs) ;
-	webserviceprofielen voor [Web Feature Service en Web Map Service](http://www.geonovum.nl/onderwerpen/services/web-map-service-wms)

De basisset geo-standaarden staat op [de Pas-toe-of-leg-uit-lijst van het Forum Standaardisatie](https://www.forumstandaardisatie.nl/open-standaarden).

Met behulp van het beheer- en ontwikkelmodel voor open standaarden [BOMOS](https://www.forumstandaardisatie.nl/thema/ontwikkelen-en-beheren-van-open-standaarden) geeft Geonovum het beheer en de verdere ontwikkeling van de basis geo-standaarden structureel vorm. Zo geven wij de gebruikers van de basis geo-standaarden, onze relaties en onszelf inzicht in hoe het beheer van deze standaarden is ingericht.



### Leeswijzer

Na deze inleiding leest u in Hoofdstuk 2 de strategie voor het beheer van de basis geo-standaarden: de governance, onze visie en de financiën voor het beheer van deze standaarden. Hoofdstuk 3 gaat in op de tactiek van het beheer. De architectuur van de standaarden is de basis voor toekomstige ontwikkelingen die met behulp van de standaardenagenda inzichtelijk worden gemaakt voor de gemeenschap. Wat Geonovum doet om adoptie en erkenning van standaarden te bewerkstelligen is ook in dit hoofdstuk beschreven. De praktische kant hiervan is in Hoofdstuk 4 uitgewerkt. In Hoofdstuk 5 komt vervolgens de implementatieondersteuning aan bod. Hoe geeft Geonovum als beheerder advies en opleiding over de geo-standaarden en waar kan men terecht met vragen? Het toetsen van de data aan de standaarden kan met behulp van een Validator. Hoofdstuk 6 geeft tot slot inzicht in de communicatie over de basis geo-standaarden.

