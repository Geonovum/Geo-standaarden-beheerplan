## Communicatie


**Communicatie is integraal verweven in het beheerproces van de geo-standaarden en hebben we nodig om de toepassing van de standaard in de praktijk uit te leggen. Belangrijke pijlers van communicatie publicatie, promotie en klachtenafhandeling en komen daarom separaat in dit hoofdstuk aan de orde.**

### Publicatie

De Geonovum website is de centrale toegang tot de standaarden en aan de standaarden gerelateerde documenten zoals nieuwsbrieven, presentaties en publicaties. Alle basis geo-standaarden zijn te downloaden via de Geonovum website. Iedere standaard heeft een eigen dossier op de site, gerubriceerd als ‘onderwerp’. Naast de vigerende standaard zijn ook eerdere versies te beschikbaar en raadpleegbaar. Zo is de historie van de standaarden voor iedereen in te zien. In publicaties verwijzen wij altijd naar de site voor meer informatie. 

### Betrekken van de community 

Een succesvolle en duurzame toepassing van de basis geo-standaarden vraagt om een continue dialoog tussen de gebruikers en de beheerder. Bij de ontwikkeling en het beheer van standaarden is betrokkenheid en input van het werkveld essentieel. Rond de standaarden worden daarom ‘communities’ gevormd: mensen die actief (meeschrijven) of passief (meelezen), bij de (verdere) ontwikkeling van de standaarden zijn betrokken (zie ook [Community](#community)). 

Ontwikkelen wij een nieuwe standaard of richtlijn, dan nodigen wij het werkveld uit om deel te nemen aan de werkgroep. Deze uitnodiging plaatsen wij op onze website en via onze nieuwsbrief geo-standaarden om een breed publiek te bereiken. Op basis van de ontvangen reacties, eventueel aangevuld met gerichte uitnodigingen om tot een evenwichtige samenstelling van de groep te komen, wordt een werkgroep ingesteld. De verslagen van de werkgroep overleggen (zo ver beschikbaar) zijn via de Geonovum website, bij de betreffende standaard, te raadplegen. Via onze nieuwsbrief houden wij een brede groep geïnteresseerden op de hoogte van de voortgang van verschillende werkgroepen.
Zodra het resultaat van de werkgroep, in publieke consultatie gaat, verschijnt hierover een nieuwsbericht op onze site. Bij een geheel nieuwe standaard of richtlijn of een wijziging van een bestaande standaard met grote impact voor gebruikers geven wij ook een persbericht uit over de consultatie aan relevante vakmedia.

De resultaten van de publieke consultatie publiceren wij. Daarbij geven wij aan hoe het ontvangen commentaar is verwerkt. Is een standaard eenmaal vastgesteld, dan verschijnt er een nieuwsbericht op onze website en gaat er een persbericht naar relevante vakmedia. Bij een geheel nieuwe standaard of richtlijn of een wijziging van een bestaande standaard met grote impact voor gebruikers publiceren wij ook artikelen in vakbladen en organiseren wij workshops.

###	Promotie

Is een (nieuwe versie van een) standaard eenmaal vastgesteld, dan kan hij in gebruik worden genomen. De belangrijkste communicatiefunctie in deze fase is promotie van de standaard. Door in de fase Inhoud (zie [Wijzigingsprotocol](#wijzigingsprotocol)) van de standaard de juiste partijen aan tafel te hebben en door open te communiceren over wat er in de werkgroepen gebeurt, werken wij van meet af aan aan de acceptatie van de standaard door het werkveld. Om de invoering van onze standaarden tot een succes te maken is onze helpdesk cruciaal. Door mensen kundig en tijdig te woord te staan, voorkomen wij ergernis en houden wij de dialoog met het werkveld open. Ter promotie van de standaarden zetten wij verschillende middelen in. De belangrijkste zijn workshops, presentatie en publicaties. Rond nieuwe standaarden en rond grote wijzigingen brengen wij persberichten uit en schrijven wij artikelen voor de vakbladen. Andere publicatiemiddelen die we inzetten zijn: factsheets (wat is de standaard, wat kan je ermee, hoe voer ik hem in), interviews met gebruikers in bijvoorbeeld het jaarverslag van Geonovum, externe publicaties, etc.

**Workshops** Bij de introductie van een nieuwe standaard organiseren wij een workshop met als doel kennis te maken met de nieuwe standaard. Hiervoor worden onder meer de softwareleveranciers en informatiemanagers uit het werkveld uitgenodigd. Soms is het mogelijk een workshop te combineren met een testbed waarin de laatste praktische punten rond de implementatie ter plaatse kunnen worden opgelost.

**Presentaties** Naast workshops verzorgen wij regelmatig presentaties over ontwikkelingen van en rond de basis geo-standaarden. Wij doen dat bijvoorbeeld op bijeenkomsten van of voor overheidsorganisaties en onderwijsinstellingen, (verwante) standaardisatieorganisaties en op bijeenkomsten voor sectoren waarbinnen onze standaarden van toepassing zijn. Met onze presentaties komen wij het meest in aanraking met nieuwe doelgroepen (mensen die ons of onze standaarden nog niet kennen).

**Publicaties** Om op de hoogte te raken en blijven van welke standaarden er zijn en wat men ermee kan, maken wij gebruik van verschillende publicaties. Allereerst onze eigen website, met onze nieuwsrubriek. Alle nieuwtjes rond de standaarden verschijnen op onze site. Via RSS-feeds kunnen geïnteresseerden en andere sites, onze nieuwsberichten automatisch verzamelen. Aanvullend brengen wij een digitale nieuwsbrief geo-standaarden uit waarin berichten van de website gebundeld per e-mail worden aangeboden. Wij stimuleren het overnemen van berichten van onze website op andere sites en andere relevante media. 

###	Klachtenafhandeling

Klachten met betrekking tot de standaarden zijn van de volgende aard:
-	over de toepassingsmogelijkheid van de standaard;
-	over het beheer van de standaard.

In het eerste geval behandelt de helpdesk de klacht. Uitleg geven over het gebruik van de standaard is een van de taken van het beheer van de standaard. De klacht kan mogelijk leiden tot een wens tot aanpassing van de standaard. Dit wordt dan als melding geregistreerd (zie [Wijzigingsbeheer](#wijzigingsbeheer). 

In het tweede geval is er sprake van ontevredenheid over de uitvoering van het beheer van de standaard. Dit treft de organisatie die het beheer uitvoert: Geonovum zelf. De klager kan zijn/haar klacht op papier indienen bij de programmaraad. De programmaraad, die ook betrokken is bij de wijzigingsprocedure van de standaard, neemt de klacht in behandeling.
